সাদা-কালো রঙটা আমাদের ভালবাসার চোখবোজা জগতটা জুড়ে খুবই চরমভাবে বিরাজ করে। 
মিল-অমিলের একখানা ছক তৈরী করলে যেকোন স্বামী স্ত্রীর ক্ষেত্রেই সে ছকের দুটো কলামই হয়তো অপূর্ণ থাকেনা, তাই যেখানে মিল আমাদের ক্ষেত্রে সাদা-কালো রঙে ভালো লাগার একক সূত্রে মন আকাশে ভোকাট্টা ঘুড়ির সূতোর মত জড়িয়ে প্যাঁচিয়ে ছিল সেখানে আমাদের সম্প্রীতির গভীরতা আরও গভীরতর হবে সেটা আমরা বুঝেছিলাম বিয়ের আগের প্রেম পর্বেই। সাদা-কালো কেবল রঙ পছন্দের বিষয় বলে আমার মনে হয়না, এই সাদা-কালো সম্প্রীতি যাদের মনে প্রবল তাদের মাঝে মুক্ত চিন্তা একটা সরলতার বায়ু প্রবাহের মত বহমান বলেই আমার মনের একক গবেষনায় ধরা পড়েছিল। 
আমাদের ফ্ল্যাটটা ছোট পরিসরের হওয়ায় আমার ধারনা আমাদের ভালবাসার নব সংসার একটা গুচ্ছের আকার পেয়েছে। গুচ্ছাকারে থাকা জিনিস বেশি গাঢ় হয়, ঘন হয়। সেই ঘন এবং গাঢ় প্রেমের সংসারটাকে আমরা সাদার আবরণে জড়িয়েছি। আমাদের বেডরুমের প্রতিটি জিনিস ধবধবে সাদা। বিছানা, দেয়াল, ফার্নিচার সবই।এক মায়াময় আবহ। অবশ্য বিশাল আকারের এলইডি টিভি আর একটা কালো রঙের অ্যাক্রলিক পেন্টিং ব্যতিক্রম। তাছাড়া ইমন আর আমিও প্রায়শঃই কালো পোষাকা পরতে পছন্দ করি। আমরা দু’জন মানব মানবী কালো গোলাপ হয়ে ফুটে থাকি আমাদের সাদা সজ্জা গৃহে। 
গতকাল থেকে একটা নতুন মাত্রা যোগ হয়েছে এই সাদা সাদ স্বর্গে।সাদা ড্রেসিং টেবিলটার কোনায় ব্ক্কৃাকার আকৃতির চিনামাটির ট্রের উপর ওটার অবস্থান। খুব বেশি হলে ফুট খানেক উচ্চতার একটা ঝাঁকড়া গাছ। ছোট ছোট পাতা। সবুজ, খুব ঘন সবুজ।আড়াআড়ি বড়জোড় দেড় ফুট তার অবস্থান। সাদা ঘরে সবুজ বাতি হয়ে জ্বলছে। ওটা একটা বনসাই। ইমন বলেছে বৃক্ষমেলা হতে তার কতিপয় স্টুডেন্ট কিনে উপহার দিয়েছে।